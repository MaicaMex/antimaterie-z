---
title: Trust Us!
date: 2024-11-15
author: Florin Cojocariu
---
Abia victoria totală și indiscutabilă a republicanilor lui Trump în SUA face vizibilă limpede starea de idioțenie politică în care a intrat Europa lui von der Leyen. Asemenea unui atacant neinspirat, ne repezim cu putere în zidul rămas în fața noastră după eschiva americană; probabilitatea să ne facem singuri KO e aproape de 100%. În timp ce americanii demonstrează fără dubiu că au anticorpi împotriva oricărui virus ce atacă libertatea individuală, europenii nu știu cum să se infecteze mai repede plusând aiurea asemenea novicelui care crede că entuziasmul ține loc de minte.

O idee potrivit căreia acum, până nu e Trump instalat la Casa Albă, e momentul să dăm ucrainienilor arme cu rază lungă de acțiune, pare să prindă viteză. Armele astea, care nu pot fi folosite fără sprijin occidental (tehnic e complicat), ar urma să atace Moscova și centrul politic al Rusiei. Evident, Rusia nu poate să nu răspundă escaladării. Însă ce nu pricep tăntălăii de la Bruxelles e că Europa, singură, nu e în stare să escaladeze nimic. Pentru că nu are nici industrie militară, nici armată instruită. Pentru că a râs cu poftă de Trump când, prin 2018, le spunea că dacă nu pun "skin in the game", adică bani pentru înarmare, o contribuție reală la puterea NATO,  America e out. E imposibil să uit aroganța legendară a nemților când Trump le spunea că se va întâmpla exact ce a urmat când te uiți la zecile de miliarde promise azi de Schultz armatei germane pentru a face față amenințării rusești.

E totuși o lume de oligofreni care continuă să creadă, precum o ființă primitivă, într-o logică barbară a lumii: ceea ce-mi place, merită să existe. Ceea ce nu-mi place, trebuie să dispară. Dacă Trump nu ne place, atunci trebuie să dispară. Dacă Rusia nu ne place, trebuie să dispară.
