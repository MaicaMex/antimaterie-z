---
title: Anti-neant!
date: 2024-11-05
author: TRU
---
Votați anti-neant! 

 

De ce? Pentru că! Această structră de gîndire e depășită. Alegerile din America au ieșit din strînsoarea săracă a logicii și cer salvarea tuturor lucrurilor: a lumii. Rezultatul lor nu va mai trimite la una sau alta din variantele admisibile ale politicii și ideologiei, la dreapta sau la stînga, la piață sau la dirijism, la partidul meu sau la partidul tău, la candidatul tău sau la candidatul meu. Rezultatul lor nu va prescrie un nou regim ci un destin.

E dramatic, simplu și clar.

Dacă Trump cîștigă, America și lumea primesc timp, în chiar clipa în care timpul pare aproape de sfîrșit. Atît, măcar atît: marșul dement spre o utopie sinucigață va fi întîrziat.

Dacă Harris cîștigă, prin furt cinstit sau prin minciuni adevărate, ruina e inevitabilă.

Căci – de repetat – nu vorbim de valori și variante ale politicii. Vorbim de continuarea tradiției americane sau de eradicarea ei. Trump e digul împușcat ce ne desparte de cancerul galopant.

Pentru prima oară în istoria Americii și a lumii occidentale, un regim nevăzut și atotputernic promite cu mîndrie nimicirea Americii și a lumii occidentale. Cu Harris – de fapt, fără ea, căci Harris nu există ci e o non-entitate de unică folosință – vin și se îmbină, deodată, segmentele care aduc extincția. Dominoul vid și final.

Vine dispariția legiferată a triadei mamă-tată-copil pe care stă noțiunea ultimă de civilizxație. Vine de-industralizarea mîncătoare de populații și născătoare de disperare. Vine societatea închiriată de sistemul auto-conducător. Și stau pe tron cenzura, îndoctrinarea, prostia, incompetența și neștiința de a mai face ceva -orice- cu mîna și cu mintea ta. La un loc: dezintegrarea unei umanități dresată să își blesteme trecutul, părinții și valorile.

Nu e nici un secret. Totul e la vedere. Harris nu știe, nu vorbește și nu gîndește. Harris e ireală și rîde continuu cu un zîmbet în care e loc pentru întunecarea tuturor lucrurilor. Nimic despre frontiere prin care curg milioane de oameni nechemați, nimic despre industrii și economie, zero despre orice și totul despre CEVA. Acel CEVA care conduce la despărțirea de realitate și de complicațiile glorioase ale vieții. Formula instantanee a existenței cedate unei elite care s-a proclamat Dumnezeu.

Alegerile din America sînt alegeri între a fi și a fi fără a mai fi. De asta, alegerile din America nu cer analiză politică. Cer luptă pentru oprirea alunecării în nihilism. Cer disperarea care caută aer în loc de halucinogene.

Votați Trump oriunde ați fi. În somn și de departe, cu copii de mînă și pentru copii, în rugăciuni și printre insulte. Votați Trump, chiar fără să aveți urnă și buletin de vot.

Votați de peste tot, ca să putem trăi mai bine sau mai rău dar conștient, fără stăpîni infernali.

Să nu îi părăsim pe cei ce nu mai sînt cu noi dar ne-au lăsat tot ce au primit de la cei ce le-au fost părinți. Să nu renunțăm la locul omului în lumea pe care caută să o înțeleagă și să o respecte.

Votați, gîndiți, sperați, rugați-vă, visați anti-neant.
