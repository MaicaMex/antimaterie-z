---
title: Eu cu cine votez?
date: 2024-11-11
author: Florin Cojocariu
---
Mai mulți cunoscuți m-au întrebat ce să voteze la prezidențiale. Probabil din cauză că am ochelari. Sondajele recente mă motivează să răspund și celor care nu mă întreabă.



De multă vreme strategia electorală eficientă la prezidențiale se reduce la metoda "răul cel mai mic", inaugurată în 2000 cu finala Iliescu- C.V. Tudor. Ar trebui să fie limpede azi că CVT era omul establishment-ului și nu vreun rebel periculos. Din păcate azi nu e clar pentru mulți că Simion nu e deloc vreun rebel ci omul sistemului (sau măcar a unei părți a lui, cea care-l vrea pe Ciolacu în vitrină). Un candidat aparent din opoziție dar ghidat și ajutat să intre în turul doi pe post de "bau-bau", cât să-i asigure finala lui Ciolacu.



Paradoxal, când ești în situația "răul cel mai mic",  important nu mai e cine iese. Cu adevărat important e un singur lucru: scorul, adică legitimitatea. Scenariul optim, dacă ai numai tâmpiți, e să eviți legitimarea masivă a aparentului "salvator".



Am să dau un exemplu care va supăra pe unii: scorul de la referendumul pentru UE din Moldova dar și de la finala prezidențială. Stoianoglo, ca și o traiectorie masiv pro-Rusia ar fi fost catastrofale pentru Moldova. Dar la fel de catastrofală ar fi fost legitimarea masivă a unui politician scos din joben, lipsit de substanță, de viziune și poate de caracter, cum e Maia Sandu. Maia a demonstrat în mandatul ei, mai ales spre final, un singur lucru: că nu e pusă acolo decât ca să execute viziunea și planul administrației americane democrate. Asta putea fi catastrofal pentru Moldova; dacă Maia câștiga cu 80%, să zicem, un alt front cu Rusia ar fi fost aproape inevitabil, mai ales dacă în SUA ar fi câștigat Kamala. Din perspectiva asta, Moldova a votat foarte bine. Maia a câștigat dar pretenția ei de a considera viziunea pro-război nu e suficient de legitimă; ea nu va putea niciodată să invoce "voința moldovenilor".



Înapoi la boii noștri: cea mai bună variantă e o finală strânsă Ciolacu-Ciucă. Mai precis, una în care Ciolacu câștigă la limită. Pe de o parte PNL, care e o ficțiune populată cu actori proști, trebuie să sufere o înfrângere.
