---
title: Motivele profunde ale nebuniei
date: 2024-12-06
author: Florin Cojocariu
---
Cred că acum reușesc să înțeleg ceva din ce se petrece în România lui Iohannis.

În perspectivă jungiană avem de-a face cu o situație foarte similară celei de dinaintea primului război mondial când proiecțiile colective anunțau ce urmează. Marie Louise von Franz, care are probabil unele din cele mai bine scrise cărți pe subiectele complicate ale psihologiei profunzimilor (sau analitice cum îi zic mulți), spune la începutul lui "Projection and Recollection in Jungian Psychology" ceva important:

> "It is also possible for a person to infect others with his paranoid idea and for a sizable group to take up the erroneous judgment, until another group finally sets the matter straight. Witch-hunts, as examples of negative projections, or the veneration of Hitler as a savior-hero, as an example of positive projections, bear eloquent witness to the existence of the phenomenon of collective contagion. In such cases nothing can lead the projecting parties to a clearer insight; even the soberest factual evidence will be emotionally dismissed. Therefore the judgment of a community or of a society cannot always prevent the projection process and the mistaken judgments, errors, and lies that accompany it, because whole groups can project collectively, so that their mistaken judgment passes officially for the acceptable description of reality."

În astfel de situații societatea o ia iremediabil razna. Mie mi se pare că ambele tabere din România funcționează acum într-o astfel de proiecție colectivă. Pe de o parte, susținătorii lui Georgescu, pentru care el - un individ mediocru predispus la mici potlogării care să-i îmbunătățească imaginea - e văzut ca un salvator al națiunii. Pe partea cealaltă, susținătorii "democrației" pentru care Georgescu e un fel de Horia Sima controlat de Putin care va aduce urgia peste țară. Realitatea personajului real Georgescu e mult sub ambele proiecții. Nu e nimic rațional la mijloc, pur și simplu jocul politic obișnuit a scăpat de sub controlul păpușarilor și e pradă unor forțe ale inconștientului colectiv capabile să anime într-o direcție sau alta mulțimi enorme. Argumentele nu mai contează, oricât de puternice. Nu mai suntem în paradigma dezbaterii electorale.

Nu trebuie însă uitat că astfel de proiecții nu apar fără un substrat puternic pe care să crească. Cu alte cuvinte, primii așteaptă un salvator din afară și se simt deznădăjduiți. Ceilalți, poate măcinați de rutina zilnică și rateurile inerente ale vieții, visează de mult la un rol de erou salvator pentru ei, prin care să dea sens propriei existențe. Cu alte cuvinte o defecțiune majoră există în societate, și ea are aceeași unică sursă: deznădejdea, nemulțumirea și lipsa de orizont. La asta oamenii răspund în două feluri: cei mai maturi, care știu că lumea nu poate fi schimbată, așteaptă un miracol din exterior, un erou sub al cărui steag să lupte. Cei mai imaturi (puerii), care deși n-au făcut mare brânză (sau tocmai de aia) cred că sunt încă destinați unei vieți excepționale, se văd  pe ei înșiși ca salvatori.

Și unii și alții greșesc. Nici Georgescu nu e vreun salvator pentru primii și nici ceilalți nu-s în stare să salveze nimic. Însă problema substratului acestor proiecții e cât se poate de reală. Nu s-a discutat de pildă aproape de loc despre elefantul din încăpere: de ce diaspora a votat masiv Georgescu? Explicația că toți au fost manipulați de TikTok e una din prostiile multidimensionale care nici măcar nu merită discutată. Dar merită discutat altceva: oare oamenii ăștia, cei mai muncitori, mai gata de sacrificiu, bătăioși dintre noi, care au plătit cu costuri personale mari dorința pentru un viitor mai bun pentru familiile lor, sunt tocmai cei care par că și-au pierdut speranța că "Vestul" așa cum l-au cunoscut ei, e capabil să ducă ceva bun. Degringolada morală și politică din vestul european e perfect vizibilă oricărui român care trăiește în Anglia, Spania, Franța sau Italia. Cu mult mai vizibilă decât la noi. Proiecția salvatorului e construită pe dezamăgirea față de Vest și pe frica că acest Vest, pe care ei îl cunosc foarte bine, va putea corupe România. Pentru ei, asta e o situație disperată, vor să aibă la ce se întoarce. Proiecția lor pe "salvatorul Georgescu" nu a fost atât un vot de neîncredere în politicienii români cât o încercare disperată de a salva România de demonii vestului.\
\
Pe partea cealalată, îi înțeleg pe cei care se dau de ceasul morții să salveze democrația de Georgescu, tiranul rus. Înțeleg că lor li se pare o chestiune de viață și de moarte și deși știu că nu e decât o proiecție, știu că și în cazul lor există motive întemeiate pentru a o face. Am tot funcționat în și în preajma politicii multă vreme, cunosc sentimentul înălțător că faci lucruri mari, că te lupți pentru o lume mai bună atunci când te înhami la o cauză. Dar mai cunosc și faptul că sentimentele astea vin și pentru că nu ai altceva mai bun de făcut, că te simți în general inutil și poate chiar izolat. Un partid sau un ONG sunt cea mai simplă soluție să ai impresia că ai un sens, că aparții la ceva, fără să faci prea mare efort. E locul ideal în care să visezi că vei fi ceva și lumea te va cunoaște așa bun cum ești în realitate. Dar e o iluzie. Anii trec, șefii se schimbă, tu ratezi oportunitățile și te trezești după prea mulți ani iar dat deoparte, depănând amintiri cu restul balastului politic decartat la margine de drum de partidul veșnic în mișcare. Atunci poate te întrebi ce-ai făcut cu viața ta dar e cam târziu. Când apare însă o "amenințare" precum dictatorul Georgescu, ceva din tine sare imediat pe oportunitatea de a ține din nou steagul, de a fi primul pe baricade.

Sentimentul de ratare, lipsa viitorului, viața care pare că se închide în fața ta, aici e fundamentul pe care cresc proiecțiile colective ca cea în care suntem tăvăliți acum. Situația e neliniștitor de asemănătoare cu 1914: crizele nesfârșite create de un sistem politic imbecil, supra-legiferarea și normarea vieții obișnuite, porcăria culpabilizării trecutului, amenințarea permanentă cu tot soiul de catastrofe reale sau imaginare, toate au creat în inconștientul colectiv european un sentiment de ratare colectivă. Care își are rezolvarea în două feluri: ori căutăm cavalerul pe cal alb, ori ne suim noi pe el. Ambele soluții nu sunt reale ci doar proiecții. 

Bun, și? Ajuns aici cred că ce s-a întâmplat azi e bine, dar nu pentru motivele pentru care au făcut-o. Pe de o parte e destul de limpede că și Georgescu și Lasconi erau opțiuni incredibil de proaste. Da, cred în continuare că jocul democratic trebuia respectat și câtă vreme nu există probe pentru arestarea și condamnarea lui Georgescu, el are tot dreptul să fie președinte. Cred în continuare că ce au făcut azi e un atac de neiertat la principiile democratice (chiar vreau să-i văd în pușcărie pentru asta). Dar dacă au făcut-o și de schimbat nu o putem schimba nici nu mai are sens să vorbim despre asta. Dar realitatea e că Georgescu, rațional, e un mediocru. Și tot realitatea e că Lasconi e mai puțin decât mediocră.
