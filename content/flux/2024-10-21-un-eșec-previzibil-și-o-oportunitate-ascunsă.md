---
title: Un eșec previzibil și o oportunitate ascunsă
date: 2024-10-21
author: Florin Cojocariu
---
Moldova e împinsă treptat spre dezbinare și ură. Așa zisa tabără pro-UE (care e de fapt pro-americană), prin vocea lui Sandu, produce acest comunicat care pare redactat de Ceaușescu în decembrie 89:

> „Moldova s-a confruntat azi și în ultimele luni cu un atac fără precedent asupra democrației. Grupări criminale au atacat țara noastră cu zeci de milioane de euro, minciuni și propagandă pentru a ne duce într-o zonă de incertitudine și instabilitate”



Rețeta e cunoscută, dacă nu votează cum vrem noi sunt proști, trădători sau criminali. Păi ce rost mai are votul dacă știm dinainte ce e bine pentru toți?



Nu mai vorbim aici de sutele (nu zeci)  de milioane de euro pompați de partea pro-europeană în propagandă și ajutor economic. Evident că rușii au tot interesul să țină pe orbita lor Moldova. Evident că nu la binele moldovenilor se gândesc ei ci la binele lor.  După cum nici Bruxelles-ul sau Washingtonul (cam același lucru în politica externă) nu la binele moldovenilor ci la interesele lor se gândesc.



Problema Moldovei e simplă (și aș ruga să ia aminte la \*argumente\* nenumărații mei prieteni moldoveni în tabăra Maia Sandu, înainte de a le crește adrenalina și a răspunde cu sloganuri): Moldova, după multe decenii de guvernare coruptă (și comunistă și democrată) nu mai are economie și e obligată să aleagă un "protector" dacă vrea să supraviețuiască. Nu există pur și simplu opțiune. Până acum doi ani, aș fi fost cu totul de acord că UE e preferabilă din toate punctele de vedere Rusiei: civilizație, standarde democratice, stat de drept, toate, în măsura în care sunt bune, cu mult peste ce oferă Rusia azi.



Războiul din Ucraina, în care vedem deja că americanii se pregătesc să întoarcă "narativul" (vedem tot mai multe relatări despre "oboseala" ucrainiană și nevoia de negociere) iar pudelul UE îi urmează credincioasă, a schimbat însă tot. Începe să fie destul de evident că logica americană "folosește-i și dacă devin o povară, descotorosește-te de ei" e aplicată și în Ucraina. Ucraina a devenit o ruină în primul rând datorită ambiției americane de o folosi ca element de destabilizare a Rusiei și degradare a ei din statutul de mare putere. Știu și eu ce zice propaganda, că ucrainienii erau nevinovați ca rândunelele și rușii barbari i-au invadat în setea lor diabolică de teritorii. Însă lumea e incultă, nu proastă, cam toți au realizat deja că ucrainienii au fost folosiți mai întâi să provoace și apoi să slăbească militar Rusia. Cam toți știm azi, indiferent câte școli am făcut, că CIA e de multă vreme în Ucraina și că rolul lor nu e de a aduce democrația. Ba chiar preferă o societate coruptă care să le înlesnească munca - exact cum s-a petrecut în Ucraina, recunoscută înainte de război ca unul din cele mai corupte state europene, cu o mafie care punea în umbră temuta mafie rusească.  N-a prea ieșit (cum de fapt n-a rezistat, lucru cu adevărat uimitor, nici o intervenție militară americană din ultimele decenii, în urma lor a rămas haos și moarte) așa că acum căutăm alte soluții. 



Ce-ar fi, de pildă, să reluăm povestea din Ucraina în Moldova? Dacă tot avem și acolo o corupție monstruoasă în tot spectrul politic, e o oportunitate! Așa gândesc așa zișii apărători ai democrației (că de aia partidul lor se cheamă democrat) de la Washington. Să începem niște chestii prin Transnistria, rușii să fie nevoiți să răspundă, moldovenii (care practic n-au armată) să o încaseze și tot Occidentul să se ridice furios în apărarea victimei: "agresorul rus nu acceptă voința de libertate și autodeterminare a moldovenilor care au ales Europa!". Ăsta e rolul referendumului, să justifice o poziție de forță anti-rusă. România va fi obligată să ia poziție, români patrioți vor merge să lupte în Moldova, toată regia de la capăt. Asta e de fapt problema de care nici Sandu nici alții nu îndrăznesc să vorbească.



Dacă războiul din Ucraina nu ar fi avut loc, azi ieșea pro-aderare peste 80%. Dacă n-a ieșit, e pentru că lumea, care e incultă dar nu proastă, a devenit sceptică față de intențiile Bruxelles-ului și privește cu teamă la teribila tragedie ucrainiană. Nu pentru că e lobotomizata și cade victimă facilă propagandei ruse. Ci pentru că nu vrea ca Moldova să devină berbecele americanilor și, dacă-și rupe capul în rezistența rusă, să fie abandonată  propriei sorți.



Încă ceva dragii mei prieteni moldoveni: intrarea în UE a Moldovei în viitorul previzibil e la fel de certă ca intrarea în NATO a ucrainienilor, adică imposibilă. UE, datorită strălucitei conduceri de fier a doamnei Ursula spre pășunile ecologismului patologic, e într-un rahat economic major, incapabilă să răspundă inovației americane și chinezești. Pe scurt, nu mai sunt bani și nici perspective prea clare de-ai câștiga. Asta vor descoperi și ucrainienii când, spre surpriza lor, promisiunile de reconstrucție vor fi exact ca toate promisiunile: vorbe goale. 



Ce e important, e să nu transformați rezultatul acestui referendum în motiv de ură pentru tabăra adversă. Moldova e într-o situație atât de proastă încât dezbinarea e cea mai nefericită strategie. La 49% NU, e oricum politic relevant în ambele sensuri: da, vrem integrare europeană pentru bunăstare și nu, nu vrem să fim berbecele anti-rus al americanilor.  Și, eu unul aș fi precaut cu un candidat la președinție care predică ura ca să-și ascundă propriul eșec. Nu că ați avea ce vota, dar măcar să aveți așteptări rezonabile. \
\
Moldova are de fapt o carte mare pe care o poate juca, dar Sandu e prea limitată intelectual (sau prea preocupată să recite propriile sloganuri) să vadă asta: poate deveni un punct de echilibru între Rusia și UE. Contrar a ce cred niște lunatici de prin America, Rusia nu va dispare de pe hartă. Americanii, mai devreme sau mai târziu, se vor retrage cum au făcut-o peste tot. Iar Rusia va rămâne față în față cu Europa. Moldova, cu România împreună, sunt singurele în poziție de a reconstrui o relație care e obligată de geografie să existe. Pentru toată zona nordică a interfeței cu Rusia, lucrurile sunt compromise pentru multă vreme din cauza războiului din Ucraina. Pentru asta Moldova trebuie să negocieze abil cu ambele părți, nu să se ofere naiv spre a fi salvată tocmai de unul din cei doi lupi.
