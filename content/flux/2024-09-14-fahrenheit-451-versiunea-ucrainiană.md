---
title: Fahrenheit 451, versiunea ucrainiană
date: 2024-09-14
author: Florin Cojocariu
---
Așadar Festivalul de Film din Toronto (TIFF) a oprit proiecția lui "Russians at War" din motive de siguranță, după ce au primit "amenințări semnificative la adresa operațiunilor festivalului și la adresa publicului"  Cine altcineva decât ucrainienii ar avea determinarea să facă așa ceva? Auzim neîncetat că filmul e un film de propagandă și de aia nu trebuie să-l vedem. Om fi oare chiar atât de proști să nu putem judeca asta cu mintea noastră *după* ce vedem filmul și avem nevoie de ucrainieni să îl oprească de la difuzare cu orice chip peste tot în lume?

Începi să te întrebi ce e în filmul ăla să merite atâta ură și efort dus până la activități criminale, că amenințările alea nu sunt doar retorică.

Aflăm răspunsul în articolul ăsta de la Agerpres:

> Potrivit unui jurnalist al AFP care a văzut pelicula, cei care apar pe ecran par să fi pierdut sensul participării la acest conflict. Lipsiţi de echipament, ei îşi improvizează singuri armele, folosind materiale din era sovietică. Fumând şi bând, soldaţii încearcă să îşi înece disperarea provocată de răni sau de moartea camarazilor lor.

Unde e propaganda, care e problema ucrainienilor? Pare mai degrabă că rușii ar trebui să fie mai iritați de modul în care sunt prezentați. Occidentul a înarmat până în dinți și sprijinit informativ o bandă de nebuni, că altfel nu mai pot fi calificați cei care fac asta doar pentru că filmul prezintă latura umană a soldaților ruși. Ei trebuie demonizați fără odihnă pentru că n-ar fi oameni, sunt "orci". Dacă vedem un film în care și ei suferă, e "dezinformare"

În realitate exact ce fac ucrainienii e propagandă. *Main Kampf* a lui Hitler poate fi cumpărată din librării și e [subiect de studiu istoric în Germania.](https://www.ifz-muenchen.de/aktuelles/themen/edition-mein-kampf/mein-kampf-english) Nimeni nu-și pune problema că ar fi posibil ca ce scrie acolo să fie brusc aplicat orbește de milioane de oameni. Nu interzicem cărți tocmai pentru că nimeni nu poate judeca o carte în locul cititorului. A cere însă vehement interzicerea unui film pe motiv că e propagandă pro-rusă pare în schimb ceva firesc ucrainienilor. Concluziile despre sistemul lor de valori le trageți singuri.
