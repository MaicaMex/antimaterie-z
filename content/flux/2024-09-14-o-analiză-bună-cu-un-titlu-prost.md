---
title: O analiză bună cu un titlu prost.
date: 2024-09-14
author: Florin Cojocariu
---
Azi a fost publicată pe hotnews o analiză a lui Silviu Cernea, profesor emerit de economie monetară, sub titlul: "[Lupta pentru putere favorizează o politică economică populistă, care dezechilibrează economia, provoacă inflație și împiedică scăderea ratelor dobânzilor](https://hotnews.ro/politica-fiscala-produce-inflatie-1790711)".

Articolul e despre cum Botoș, ministrul așa zis liberal al așa zisei coaliții condusă de Ciolacu, a apelat masiv la împrumuturi publice, ceea ce anulează eforturile BNR de a ține inflația sub control. E util pentru că are cifre clare și semnalează o problemă gravă. Ea însă n-are nici o legătură cu "populismul" așa cuma intrat azi în limbaj. E pur și simplu mită electorală mascată, dată cu bani luați credit de la viitorul guvern. E ceea ce a făcut Tăriceanu în 2008, cu diferența că atunci nu ne strângea de gât Comisia pentru a intra în ținta de deficit, pe care el l-a dus la 5.7% din PIB într-un an cu creștere economică mare, ca să mărească pensii și salarii înainte de alegeri!  Curat liberal, și atunci și acum!

Acum Botoș, cu blagoslovirea PSD-ului, repetă istoria dar finanțează deficitul din împrumuturi publice pe care le vor plăti următoarele guverne. Ăsta nu e populism ci tactică electorală clasică. Iar soluția e de a găsi un mecanism de control pentru orice emisiune publică de obligațiuni. Fie BNR să aibă decizia finală, fie aprobare în Parlament pentru orice împrumut când datoria este peste un nivel maxim dat. Nici un cetățean nu mai poate lua credit dacă rata de îndatorare e peste un nivel din venituri, nu e clar de ce Guvernul ar fi exceptat de la precauția asta de bun simț. Altfel o să jucăm comedia asta a următorului guvern care deplânge  "greaua moștenire" până la sfârșitul vremurilor.
